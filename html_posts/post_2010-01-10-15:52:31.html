
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">מתוך האלצהיימר צומחת אהבה</h1>
    <div style="text-align: right; direction: rtl">
    <p>ידוע שמחלת האלצהיימר משנה את אופיו של האדם החולה. אלא שבניגוד לדימוי המוכר – לא רק השכחה, האובדן והצלילה למחוזות רחוקים מכים בחולה האלצהיימר. חלק מהשינוי מתבטא פעמים רבות בהפיכת האדם החולה לחיובי ורך יותר, מרעיף אהבה ומציף חיבה וחום את כל הבאים איתו במגע. משפחות רבות מוצאות בכך נחמה רבה. אושר גדול. במהלך עבודתי בארה"ב נתקלתי בתופעה המעניינת הזאת באופן מובהק, כאשר לצורך עבודת הדוקטורט שלי, נפגשתי לראיון, עם אישה העוסקת, כמוני, באימון וליווי משפחות של חולי אלצהיימר. בעלה לקה במחלת האלצהיימר והיא טיפלה בו בביתם. כל השנים, כך סיפרה לי אותה אישה, הם היו כמו חתול ועכבר. רבו ללא הרף, הקניטו אחד את השני, כמעט ולא פרגנו, רוב הזמן - פשוט לא סבלו זה את זו. בקיצור, לא ממש זוג יונים. כאשר לקה האיש במחלה, היא גילתה שדווקא בזכות האלצהיימר, השתנתה אישיותו באופן נפלא והיא קיבלה גבר אוהב ומחבק. לפתע, מתוך המחלה, צמחה ביניהם אהבה ואינטימיות שלא חוו שנים רבות. הנה ככה – בשלבי דעיכת החיים, החלו לצעוד יחד יד ביד כזוג אוהבים צעירים וסוף סוף, אחרי דרך ארוכה של מרירות וכעסים, היא מרגישה נאהבת על ידי הגבר שלה. ביקשתי ממנה משפט אחד שיתאר את הטיפול בבעלה, וכך היא הגדירה אותו:

"The joy of giving care for a person with Alzheimer’s disease" הסיפור שלה ריתק אותי. כמומחית מוסמכת בתחום הדמנציה והאלצהיימר, המלווה חולים ומשפחותיהם כבר שנים רבות, ראיתי חולי אלצהיימר רבים שהיו בעלי תכונות אופי מסוימות – כפי שסיפרו עליהם בני משפחתם – והמחלה – לתדהמתם הרבה – ריככה אותם והפכה אותם לחיוביים ורכים, מלאי חום, התפעלות ואהבה כלפי מי שסובב אותם.  תופעה זו יכולה לשמש ערוץ חשוב באמצעותו ניתן לשמור על קשר חיובי ונעים עם האדם החולה. כדאי מאוד להכיר אותה, להעמיק בה ולדעת לנצלה נכון לטובת האדם החולה ובני המשפחה המטפלים בו. 

 אני רוצה לפנות אליכם משפחות יקרות ולומר מכל הלב: אם יקירכם לקה במחלת האלצהיימר ואתם רוצים להשאירו בבית, היעזרו בכל תמיכה וליווי שאתם יכולים, אל תהיו לבד עם ההתמודדות. ישנם כלים רבים שיכולים להקל ולסייע. קחו כל מה שאתם יכולים.  שלכם, אורית שביט, מומחית לאלצהיימר. הכוונה וליווי למשפחות של חולי אלצהיימר</p>

    </div>
    