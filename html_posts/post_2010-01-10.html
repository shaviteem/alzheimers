
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">לא להישאר לבד בהתמודדות עם האלצהיימר </h1>
    <div style="text-align: right; direction: rtl">
    <p>כאשר בן משפחה לוקה במחלת האלצהיימר – שבר גדול מתרחש לא רק אצלו. על סביבתו הקרובה משתלטת דרמה עצובה וקשה לעיכול. ישנן משפחות המתקשות להפנים את ההשתנות הכואבת של יקירן ובוחרות בדרך של הכחשה. ישנם בני משפחה הנוטלים את כל עול הטיפול על עצמם, הולכים ומתכלים אט אט תחת מעמסת הטיפול וההתמסרות האינטנסיבית הכרוכה בליווי האדם החולה. בשני המקרים, הם זקוקים להכוונה ולתמיכה מקצועית. 

בבלוג החדש שלי אני רוצה לשתף אתכם, בני משפחות לחולי אלצהיימר, באתגר הגדול שמציבה בפנינו המחלה ובדרכי ההתמודדות איתה. אני עצמי מומחית מוסמכת בתחום הדמנציה והאלצהיימר, מלווה חולים ומשפחותיהם כבר שנים רבות. התמחייתי בתחום זה בארה"ב כשבע שנים, במהלכן ניהלתי מחלקות של חולי אלצהיימר וליוויתי את משפחותיהם. כמעט שני עשורים של למידה ועבודה עם קשישים בישראל ובארצות הברית הקנו לי ידע רב, הכולל התמחויות בתנועה לפי שיטת פלדנקרייז, ולאחרונה בגישה המכונה – <strong>Habilitation</strong> – לטיפול באלצהיימר ובמרכזה עיקרון ה"יש" – מה הן היכולות שנשמרו אצל החולה ואיך ניתן לעבוד איתן.   

קשה לראות אדם קרוב השוקע אל ים השיכחה והופך לאדם אחר. עם זאת, חשוב לשמור על הקשר איתו. איך עושים את זה? בבלוג שלי אספר בכל שבוע על מקרה או גילוי בו נתקלתי במהלך עבודתי ואנסה להמחיש באמצעותו היבטים שונים בהתמודדות עם המחלה.  על אהבה וגורל אכזר במהלך עבודתי פגשתי זוג אנשים מקסימים. שניהם בשנות השבעים לחייהם. שניהם היו נשואים בעברם, החיבור ביניהם הוא בעצם סיבוב שני, מאושר ומוצלח מאוד. הוא אלמן והיא גרושה. לה - שלושה ילדים, לו - שניים. שנים רבות חי כל אחד מהם ללא קשר זוגי.  יום אחד, לפני שש שנים, התקשר האיש בטעות לביתה, קולו מצא חן בעיניה והם החליטו להיפגש. הם נפגשו, התאהבו, התחתנו וחיו באושר רב, הרגישו שדווקא אחרי הרבה מאוד שנים של לבד – מצאו סוף סוף את הזיווג המושלם! יד גורל אכזרית קטעה מציאות זאת כאשר הנחיתה על האיש את מחלת האלצהיימר. הוא, אדם מבריק, ממציא ואינטלקטואל, נותר עם יכולת קוגניטיבית מרשימה, אך מבחינה תפקודית – המחלה נותנת את אותותיה. היא – כל הזמן איתו, מלווה אותו בכל צעד ובכל פעולה. למעשה – קשה לה מאוד לקבל את מחלתו, אבל היא לבדה במערכה, איש לא תומך בה בהתרחשות שלה והיא גם איננה רוצה לקבל עזרה בפעולות היומיום.  הפנייה אלי היא צעד ראשון בנכונותה להיעזר בסיוע ותמיכה. היא הזמינה אותי לפגישה. זיהיתי את הקושי הגדול שלה ואת ההכרח לתמוך בה כדי שתוכל להתמודד עם המחלה שלו ביתר בקלות. כדי שתדע לפנות מקום גם לעצמה ולעשות עבור עצמה. מעכשיו, נעבור ביחד תהליך, שבו אספק לה עצות אמיתיות להתמודדות עם המצב החדש, פתרונות אפשריים ושינויים שצריך לעשות. ומשמעותי באותה מידה - אהיה איתה בהקשבה ובהימצאות בקשיים, בעידוד ובנחמה, בהזרמת כוחות להתמודדות שעליה לעבור. 

אורית שביט, מומחית לאלצהיימר, הכוונה וליווי למשפחות של חולי אלצהיימר. </p>

    </div>
    