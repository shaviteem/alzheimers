
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">חולה אלצהיימר, סולחים לך </h1>
    <div style="text-align: right; direction: rtl">
    כל השנים הקשר איתו היה טעון, עמוס בקשיים וכעסים. יום אחד התגלתה אצלו מחלת האלצהיימר, המערכת המשפחתית מתארגנת להתמודדות עם המציאות החדשה ומתגייסת לטובתו. איך מתגברים על מחסומי הרתיעה, שמים בצד את ההאשמות והשנאות שהצטברו כל השנים, מפנים מקום לחמלה?

מטפלים מדרגת קרבה ראשונה, הנושאים בחובם רגשות שליליים מן העבר כלפי האדם שחלה באלצהיימר, מתקשים יותר מהאחרים לטפל בו. לא די בקושי הכרוך בהתמודדות עם התופעות המלוות את האלצהיימר, הם גם נאלצים להיאבק בעצמם כדי לשים בצד את כעסי העבר ולהירתם לטובתו.
כיצד יכול אותו אדם קרוב, הנדרש למשאבים אדירים על מנת להתמודד עם החולה, לשים בצד את הקשיים שהיו בקשר ביניהם כל השנים ולהתגייס לטיפול האינטנסיבי הנדרש ממנו?
בשאלות אלה אני נתקלת לא פעם בעבודתי עם משפחות של חולי<span style="text-decoration: underline;"> אלצהיימר</span>. אני רוצה לשתף אתכם בשני מקרים לדוגמא על מנת להמחיש את הסיטואציה.

אישה לאדם חולה אלצהיימר, מספרת שאף פעם לא היה לה קל איתו. במשך כל השנים הרבות שהם יחד סבלה בגלל קמצנותו הקיצונית, הן בחומר והן ביחס. מעולם לא הרעיף עליה שבחים, לא החמיא לה, לא פרגן לה שתיתן לעצמה, שתתפנק ותקנה לעצמה דברים שהיא רוצה, לא חיזק אותה. עכשיו, עקב מחלתו, הוא נוטה להתפרצויות זעם קשות, והיא מתקשה לקבל אותו. מתייסרת לתת מעצמה את מה שנדרש, להבין שהוא זקוק לחמלה וטיפול. קשה לה מאוד.

במקרה נוסף, מספר לי אדם שאמא של אשתו, אותה לא סבל כל השנים, חלתה באלצהיימר. אותו אדם חשב תמיד על חמותו שהיא מניפולטיבית ובלתי נסבלת. כיום, כאשר היא חולה, הוא מגויס למענה – בהסעות, ביקורים, ארגון רופאים ועוד. קשה לו מאוד לקבל את הצרכים שלה ולהיות שם בשבילה.

המאמץ שלי, הוא לסייע לאותם בני משפחה לעשות את השינוי ולהתגבר על קשיי העבר. אני מעבירה אותם תהליך של סליחה ושחרור מהרגשות השליליים כלפי חולה האלצהיימר. אני אומרת למשפחות אותן אני מלווה שכאשר מדובר בחולה אלצהיימר – זאת לא שאלה של לאהוב אותו או לא לאהוב אותו – חייבים לעשות מעבר לאקט של אהבה. לא מתוך רגש בהכרח, אלא מתוך המעשה והעשייה. אני מסייעת להם להפריד בין האדם לבין המחלה, שהיא גדולה יותר מהאדם החולה - הזקוק לכל סליחה, חמלה ועזרה שמשפחתו יכולה וצריכה להעניק לו.

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר
<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    