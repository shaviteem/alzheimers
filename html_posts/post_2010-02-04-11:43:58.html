
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">משפחות חולי האלצהיימר – אל תתפרקו!</h1>
    <div style="text-align: right; direction: rtl">
    בעבודתי כמלווה ומדריכת משפחות לחולי אלצהיימר, אני נתקלת יותר ויותר במצבים של קריסת מערכת היחסים המשפחתית-פנימית. משפחות רבות, המתמודדות עם המחלה, נקלעות לכאוס מוחלט הגורם לחולה להיות מטופל שלא כראוי – הן תרופתית והן בדרך ההתנהלות היומיומית איתו.

מ<span style="text-decoration: underline;">ניסיוני</span> ברור לי כי יש קשר הדוק בין התמודדות טובה עם חולה האלצהיימר לבין יחסים בריאים בתוך המשפחה. האתגר הגדול שמציבה המחלה מחייב איחוד כוחות ושיתוף פעולה הדוק של המקורבים כדי לעזור לאדם החולה ולאפשר לכל בני המשפחה לנהל חיים נורמאליים לצד המחלה.

נתקלתי במשפחה שהיחסים בתוכה הסתבכו והגיעו לרמות עכורות ביותר, בעקבות מחלת אבי המשפחה. כך התגלגלו העניינים במשפחתם: כסימפטום של מחלת האלצהיימר, החל האב להוציא סכומי כסף גדולים ביותר מהבנק. את אותם סכומי עתק נתן לשניים מנכדיו המועדפים, שניהם כבר בוגרים ובעלי משפחות בעצמם, וביקש מהם שלא לגלות לאף אחד.

כשהתגלה הדבר בסופו של דבר, כעסה עליו מאוד אשתו והאשימה את אותם שני נכדים בקבלת הכסף והסתרת המידע ממנה. הבת שלה, אימם של אותם שני נכדים, ביקשה מהם שיחזירו את הכסף, אבל הם לא הסכימו, וכך נוצר גם נתק בינה לבין ילדיה. במקביל, הגיעה ארצה בת נוספת של הזוג המבוגר, אחות האם, שהצטרפה לכעסים ולהאשמות כנגד שני אחייניה. הריבים והניתוקים השתלטו על המשפחה הזאת. האחד אינו מדבר עם השני. כועס על האחר. שבר מוחלט. וברקע – מחלת האב.

למשפחה כזאת, במצב של הטחת האשמות הדדית כעסים והכפשות, קשה מאוד להתגייס לעבודה ולטיפול בחולה האלצהיימר.

כאשר הגעתי לסייע למשפחה, נדרשה ממני עבודה קשה לגבש ולאסוף את כולם, לנתב אותם למסלול אחיד ומשותף של טיפול בחולה ותמיכה במטפל הראשי בו. השקעתי מאמץ רב בלגרום להם לשים את המריבות בצד ולהבין שהם חייבים לפנות מקום של כבוד להתמודדות עם מחלת האלצהיימר.

משפחות הרוצות תמיכה בטיפול ביקיריהן, חולי אלצהיימר או <span style="text-decoration: underline;">דמנמציה</span>, חייבות לעבוד יחד. ללא ניהול קשר משפחתי יעיל ובריא – מערך התמיכה רעוע ביותר. נדרשת ממשפחות חולי האלצהיימר התעלות והתרוממות מעל לחשבונות כאלה ואחרים. זוהי תקופה של מבחן. בגרות ואחריות. חבל לוותר על ההזדמנות להעניק לחולה האלצהיימר את התמיכה לה הוא זקוק בגלל מריבות ואי הסכמות. הזמן הזה הוא כאן ועכשיו והוא לא חוזר. חרטה מאוחר יותר עלולה להיות כואבת. מיותרת.

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר
<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    