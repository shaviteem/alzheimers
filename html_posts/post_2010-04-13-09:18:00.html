
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">משפחה מסוכסכת פוגעת בחולה האלצהיימר </h1>
    <div style="text-align: right; direction: rtl">
    טיפול ב<a href="http://www.alzheimerinisrael.com">חולה אלצהיימר</a> דורש התגייסות רבה מן המשפחה. כאשר קיימים חילוקי דעות ומתחים ניכרים בתוך המשפחה – הדבר פוגע משמעותית בטיפול באדם החולה. ומעבר לכך, נפגעת גם אותה משפחה שלא מסוגלת להעניק ליקירה את התנאים הטובים ביותר להתמודדות עם המחלה, כשאינה מתפנה לרפא חוליים ופצעים שלה עצמה. משפחה כזאת עלולה להתחרט מאוחר יותר, אך חרטה מאוחרת איננה יכולה להחזיר את הגלגל אחורנית.

במצב האידיאלי, המשפחה המטפלת עובדת בהרמוניה ובדיאלוג והמטופל זוכה ליחס הטוב ביותר בתנאים הקיימים. לצערי, על פי רוב זה איננו המצב. המחלה הקשה, המחייבת עבודת צוות משפחתית, חושפת את כל הדקויות והרגישויות שהיו טמונות בה עוד קודם לכן. ההכרח להתמודד ולהתגייס למען החולה ממקד ומעצים את המתחים וחילוקי הדעות, מרחיק את בני המשפחה האחד מהשני ומגביר ויכוחים, כעסים והתחשבנויות.

לאחרונה, נתקלתי במקרים רבים מן הסוג הזה. לא מכבר פגשתי אישה חולת אלצהיימר ואחד מבניה. היה לי ברור כי ישנם היבטים רבים בטיפול בה שאינם מנוהלים היטב וכי הדרכה והתערבות שלי יכולה לאזן את המצב. הבן איתו נפגשתי רצה מאוד לסייע לאימו, אך התברר לי כי אחיו פועל ללא כל זיקה רגשית כלפיה, באופן טכני בלבד. הריחוק הרגשי של הבן השני גרם לו לשים מקל בתוכנית ההדרכה. רגשותיו השליליים מן העבר כלפי אימו השתלטו על הסיכוי להקל על האם בעת מחלתה ומנעו ממנו אפשרות להיכנס לתהליך של קבלה, השלמה וסליחה עימה.

תחושת ההחמצה במקרים אלה היא כפולה. אני יודעת כי מצבם של אותם חולים היה יכול להיות טוב יותר וכי אפשר בהחלט להקל על סבלם. בנוסף, אני רואה איך המשפחה מפספסת הזדמנות שאינה חוזרת ללוות בדרך מכובדת, מלווה בחמלה וסליחה, את האדם החולה בשארית ימיו. אני מזהה את חוסר יכולתם של אותם בני משפחה להתעלות על כעסים לטובתם, למען שלמות נפשם שלהם ושל משפחתם, לאפשר לפיוס להיות נוכח במקום חילוקי דעות והתחשבנויות. עצוב לי וחבל לי מאוד.

ישנם רגעים בחיים שחייבים לגייס תעצומות נפש ולדעת להזיז הצידה רגשות שליליים המאיימים לחבל בסיכוי הבלתי חוזר לגלות טוב לב, חמלה וסליחה.

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר
<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    