
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">איך אפשר לתקשר עם חולי אלצהיימר או דמנציה?</h1>
    <div style="text-align: right; direction: rtl">
    התקשורת הבינאישית היא מרכיב טבעי וחיוני עבור כולנו. ברור לנו שאנחנו יכולים לבטא את רצונותינו, אי רצונותינו, מחשבותינו ורגשותינו – בכל רגע נתון על פי החלטתנו. לא כך הוא המצב אצל חולי אלצהיימר ודמנציה. היכולת הזאת - החשובה, הבסיסית – המאפשרת תפקוד, הבנת צרכים וביטוי מצוקות – משתבשת לחלוטין אצל האנשים החולים.

שיבוש היכולת התקשורתית הוא מרכיב מרכזי בתמונת מחלת <span style="text-decoration: underline;">האלצהיימר או ה<a href="http://www.alzheimerinisrael.com">דמנציה</a></span>. התקשורת עם הסביבה החיצונית וכן התקשורת פנימית – של החולה עם עצמו – נפגעת חמורות כתוצאה מהמחלה וגורמת לקשיים ביצירת משפטים שלמים וברורים, בהבנת הנשמע ובמעקב אחרי הנחיות.

לכך מצטרפת תופעה שכיחה ביותר באלצהיימר או דמנציה, המשקפת שלב מתקדם יחסית של המחלה, והיא: החולה חוזר לדבר בשפת אימו. תופעה זו מוכרת היטב בארצנו, ארץ קולטת עליה, בה אנשים רבים, בעיקר בני גיל הזהב, היגרו לכאן ממדינה אחרת ושפת אימם איננה עברית.

החזרה לשימוש בשפת האם מקשה את התקשורת עם החולה אף יותר. כאשר בני משפחתו אינם מבינים כלל את אותה שפה, עלולים להיווצר קשיים עצומים אפילו לצורך תקשורת בסיסית ביותר. מצב כזה מחייב שימוש בהדגמות מעשיות והנחיות גופניות, כלומר לקחת ביד, להוביל, וכד'. ביטויים אחרים שמעלה החולה נותרים במקרים רבים – עלומים ובלתי ברורים.

ההדרכה אותה אני מעבירה לבני משפחות לחולי אלצהיימר או דמנציה עוסקת רבות בנקודה זאת – הדרכה לצורך יצירת תקשורת עם החולה, או במילים אחרות: כיצד לדבר עם החולה, ולו רק כדי לגרום לו לבצע בעצמו את הפעולות הבסיסיות אותן הוא עדיין מסוגל לבצע.

לדוגמא: כשרוצים שהאדם ייגש לחדר האמבטיה, יצחצח שיניים, ישטוף פנים, יתלבש וכו' – רצוי לפרק את הפעולות הללו לפעולות נפרדות ולהנחות אותו לבצע כל פעולה בפני עצמה –באמצעות משפטים קצרים וברורים. רק לאחר ביצוע פעולה אחת, יש להציג את הבאה. אמירת כל הפעולות בבת אחת יוצרת עומס רב מדי על החולה, הוא אינו מסוגל לקלוט את כולן, זה מבלבל אותו והופך אותו למתוסכל.

מחלת האלצהיימר היא סוג של נכות בעלת היבטים רבים. יצירת נתיב של תקשורת כלשהי עם החולים היא מרכיב חשוב בעבודה איתם. גישת ה-<span style="text-decoration: underline;">Habilitation</span><span style="text-decoration: underline;"> </span>לטיפול בחולי אלצהיימר, איתה אני עובדת, הפכה למובילה בטיפול במחלת האלצהיימר בארה"ב. על פי הגישה, נכון להשאיר את החולה בביתו ולטפל בו בעזרת הדרכה המספקת כלים להתמודדות עם המחלה אם על ידי תנועה, תקשורת נכונה, תעסוקה הולמת לחולה, סדר יום, וכן הנחיות מהותיות ותמיכה רגשית למטפלים הראשיים בבן המשפחה החולה.

אי אפשר להתמודד עם האלצהיימר לבד. אל תהססו להיעזר בי.

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר

<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    