
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">עצרו וחשבו לפני אשפוז חולה אלצהיימר במוסד</h1>
    <div style="text-align: right; direction: rtl">
    באיזה שלב נכון לאשפז חולה אלצהיימר במוסד? על פי תפיסתי רק בשלב מתקדם ביותר של המחלה, כאשר האדם מוגבל באופן ממשי מבחינה פיזית וזקוק לטיפול סיעודי מלא.

לא מכבר ליוויתי משפחה שאב המשפחה, פנסיונר בשנות ה-80 לחייו, חלה באלצהיימר. הוא התגורר בביתו עם אשתו שטיפלה בו היטב ונעזרה בי להדרכה וליווי מקצועי. למרות מחלתו, יכולתו התנועתית של אותו אדם הייתה מצוינת. הוא המשיך לבצע מטלות יומיומיות כמו: תליית כביסה, הורדת הבגדים מחבל הכביסה, טיפול בגינה מסביב לבית. תפקודו היה נאות, הוא נהנה והייתה הרגשה שהחיים מתנהלים כתקנם.

בשלב מסוים, החל החולה לגלות סימני חוסר שקט שהידרדרו לאגרסיה ואשתו החלה להרגיש מאוימת פיזית על ידו. לאחר שביצעתי הערכה, אמרתי שחייבים להחליף לו את התרופות ולתת לו תרופות מתאימות יותר למצבו. אשתו ובני המשפחה חשבו אחרת ממני. לצערי, הם בחרו להכניס אותו למוסד. מאחר והאמנתי כי מהלך זה יחריף את מצבו באופן בלתי הפיך וכואב ביותר, ניסיתי להשפיע עליהם ככל יכולתי להימנע מהצעד. חשבתי שהדרך הטובה ביותר עבורו תהיה להמשיך להתמודד עם ההידרדרות בבית תוך כדי התאמת התנאים למצבו החדש. בני המשפחה לא השתכנעו.

האיש נשלח למוסד טיפולי טוב, הוא לא התנגד. אלא שאחרי פחות מחודש במקום, מצבו הוא כדלקמן: הוא יושב קשור לכסא, מקבל תרופות פסיכוטיות קשות מאוד, אינו מזהה את אשתו שהייתה עימו חמישים שנה, איננו מזהה אף אחד. המשפחה איבדה אותו לגמרי.

הכאב שלי הוא גדול. ברור לי מאוד שנתיב טיפול אחר לא היה מביא אותו למצב בו הוא נתון היום. על פי תפיסתי, מוסד אינו מקום מתאים לאדם פעיל כפי שהוא היה. רצוי היה לעצור לפני שלב המוסד ולבדוק כיצד אפשר להתנהל איתו בבית, למרות האלימות. הליכה למוסד טומנת בחובה תמיד את הסיכון לאבד לנצח את מה שנותר מהאדם החולה.

נכון, האובדן והכאב הם לב ליבה של מחלת <span style="text-decoration: underline;">האלצהיימר</span>. אישיותו של החולה נפגעת ומשתנה, מערכת היחסים בינו לבין משפחתו הקרובה משתבשת ונעלמת כמעט לחלוטין והחולה עצמו מפסיק לזהות את עצמו. אך אם תהליך ההתמודדות עם הקשיים מופר – הפגיעה בחולה גדולה יותר.

בארץ, נוטה המערכת הרפואית להמליץ למשפחה לאשפז את <a href="http://www.alzheimerinisrael.com">חולי האלצהיימר</a> במוסד. גישה זו רואה בחולה אדם שכבר גמר את חייו ובאשפוז שחרור המשפחה מן העול.

מנגד, אני מציעה <span style="text-decoration: underline;">גישה טיפולית אחרת</span> לחלוטין, התופסת יותר ויותר נפח וחשיבות בארה"ב. בבסיס גישת הטיפולHabilitation , לפיה אני עובדת, עומד רעיון הפוך - השארת החולה בסביבתו הטבעית והמוכרת, בביתו, שכן ככל שהסביבה תהיה תומכת יותר - כך יהיה תפקודו של החולה טוב יותר. מובן שאין זה קל לטפל בחולה אלצהיימר בבית, אך בעזרת נכונות ורצון, ליווי והדרכה מקצועיים אפשר להעניק לו ולסובבים אותו סביבת חיים נורמאלית ומספקת.

אל תהססו לפנות אלי לעזרה,

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר
<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    