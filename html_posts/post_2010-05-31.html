
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">חולי אלצהיימר זקוקים למגע </h1>
    <div style="text-align: right; direction: rtl">
    כמה רגש וקרבה קיימים אצל משפחה בה מתגלה מחלת האלצהיימר? תלוי במשפחה ובמערכות היחסים שצמחו בה לאורך השנים. לאחרונה, במהלך עבודתי כמלווה ומדריכה למשפחות של <a href="http://www.alzheimerinisrael.com">חולי אלצהיימר</a>, נתקלתי במשפחה כזאת, משפחה יוצאת דופן ומרגשת, שהיחסים הנפלאים ביניהם והאהבה האחד לשני הם אלה הנותנים את הטון, למרות הקשיים.

המשפחה שפגשתי, זוג הורים מבוגרים ושני בניהם, מלווה אמא חולת אלצהיימר. האם אמנם נמצאת בשלבים הראשונים של <span style="text-decoration: underline;">המחלה</span>, אך היא ניכרת כבר היטב. הזיכרון לטווח הקצר נפגע, היא חוזרת ומספרת שוב ושוב את אותו הדבר, היא מתבלבלת בפרטים, התמצאותה במרחב נפגמה והיא איננה שולטת במידע הקשור להסטוריה הפרטית שלה ושל הכלל. ובכל זאת, היא לא איבדה מקסמה! האישה הזאת מרבה לחייך, היא בעלת מזג טוב, היא נהדרת והיא – מטופלת היטב על ידי בני משפחתה!

כאשר פוגשים בהם, הלב מתרחב. היחסים החמים והקרובים בין בני הזוג וביניהם לבין ילדיהם – מרגשים. אתאר בפניכם את התמונה הבאה: ישבתי איתם וערכתי את האבחון לאמא. לאחר מכן, ישבתי לשוחח עם הבעל-האב ובכל אותו זמן ישבה אשתו לצד אחד מבניה ולאורך כל השיחה שלנו – הם פשוט ישבו והחזיקו ידיים.
בעלה סיפר שאם זה היה תלוי באשתו – הם היו יושבים כל היום מחובקים מבלי לעשות שום דבר אחר. והוסיף: "אני מכור לאשתי". כשהם הולכים לטייל, כך סיפר לי, הם תמיד אוחזים ידיים והדבר היחידי עליו התלונן היה שבגללו גובהו וצעדיו הגדולים – הוא חייב להאט את הקצב ואיננו יכול ללכת בחופשיות. ייעצתי להם לשחרר ידיים בזמן ההליכה...
רשת התמיכה והחום נפרשת גם על הבנים, שנרתמו למשימה, הם מעורבים, מבקרים יחד עם ילדיהם –נכדיה של האישה החולה, מחבקים אותה ותומכים בה ובאביהם מכל הלב.

מעבר לתמונה הנפלאה הזו, החשובה כל-כך לחולה עצמו ולבני משפחתו, אני יכולה לציין כי חולי אלצהיימר, יותר מאנשים שאינם חולים במחלה, זקוקים למגע, לחיבוק, להגנה. המחלה מקלפת מהם כל-כך הרבה, הם נשארים חשופים, כך שהצורך במגע אנושי ובחום אנושי הופך להכרח. הדבר נכון בעיקר אצל אנשים שבמהלך חייהם, נגעו וחיבקו הרבה. אלה זקוקים אף יותר למגע בעת מחלתם ועלינו להעניק להם אותו.

אפשר לתת לחולי אלצהיימר חיים מכובדים ומלאי רגש למרות מחלתם. בעזרת נכונות, <span style="text-decoration: underline;">הדרכה והכוונה מקצועית</span> מוצאים את הדרך לליבם, לגופם, לצרכיהם ורגשותיהם. אל תשאירו אותם חסרי הגנה.

היעזרו בי.

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר

<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    