
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">המשפחה בראי האלצהיימר </h1>
    <div style="text-align: right; direction: rtl">
    איזו משפחה ערוכה ל<em><strong>התמודדות טובה</strong></em> יותר עם מחלת האלצהיימר? מה עובר על משפחה שאחד מיקיריה לקה באלצהיימר? לאיזה "סרט" מכניסה אותה המחלה? הנה שני תסריטים אפשריים, שניהם מציאותיים לחלוטין.

במסגרת עבודתי כמלווה משפחות של חולי אלצהיימר, אני נוהגת לקבץ בשלב מוקדם של הפגישות את כל בני המשפחה המורחבת. בפגישה זו אני מסבירה להם מה זאת מחלת האלצהיימר, כיצד היא מתבטאת אצל קרוב המשפחה, מה צפוי לו בהמשך הדרך, מה כל אחד מהם יכול לתרום ואיך עומדים להיראות חייהם בהקשר זה בעתיד.

על פי התסריט הראשון, השכיח יותר, לצערי, אני נתקלת בקושי כבר ב<em><strong>ראשית התהליך</strong></em>, כאשר אינני מצליחה לכנס את כל בני המשפחה למפגש האמור, שתכליתו היא יציאה משותפת לדרך. הסיבה: משפחות רבות לכודות בסכסוכים הקשורים לכסף או ירושה, או קונפליקטים אחרים, ואינן מסוגלות להניחם בצד ולהתגייס למען <em><strong>עבודה משותפת</strong></em> לטובת החולה. התוצאה העגומה היא שהסכסוכים הם כמו שמן על מחלת האלצהיימר, מלבים אותה, במקום למתן ולהקל. כמו כן, עצם העובדה שבני המשפחה אינם יכולים להתרומם מעל המחלוקות בעת צרה אינה מאפשרת להם להתאחד ולהתחזק כמשפחה וכפרטים בתוכה.

התסריט השני, אליו נחשפתי בעוצמה לאחרונה, מציג מודל הפוך לחלוטין של משפחה. הגעתי אל משפחה שהיא ממש מופת ל<em><strong>שיתוף פעולה</strong></em> בין כל הנפשות הפועלות, שיתוף פעולה שעובד מצוין לכל הכיוונים ובפועל מספק תמיכה טובה יותר לחולה וגם – ממנף ומהדק את הקשר בין בני המשפחה.

<strong><em>הפגישה המשפחתית</em></strong> הרחבה שימשה אותם כחלון הזדמנויות לניהול מעין סיעור מוחות על מנת לבדוק את כל האפשרויות הקיימות לגבי טיב הטיפול בחולה, באימם (אשתו של החולה) וכיצד יוכלו כולם לעבוד יחד ובדרכי שלום במצב הקשה אליו נקלעו. גישה נפלאה זו משפיעה באופן חיובי ומשמעותי על החולה ועל הבריאים – המטפלים בו.

טיב היחסים והקשרים הבינמשפחתיים הינו פקטור חשוב ב<strong><em>התמודדות עם האלצהיימר</em></strong>. קל יותר למשפחה שהיחסים בתוכה טובים להתמודד עם המחלה, אך גם משפחות הנושאות מתחים וכעסים עתיקים ומורכבים צריכות לשים אותם בצד, לאגור כוחות ולנתב את כל האנרגיה לטיפול בחולה.

<span style="text-decoration: underline;">בהדרכה אישית, מותאמת למשפחה,</span> אני מסייעת למשפחות הזקוקות לגורם חיצוני שיעביר אותם מעל משוכות העבר ויאפשר שיתוף פעולה סביב המחלה. אני מלמדת ומנחה את בני המשפחה כיצד לעבוד עם היכולות שהשתמרו אצל החולה, איך לתקשר איתו, באיזו דרך להפעיל אותו גופנית, איזה <strong><em>מטלות יומיומיות </em></strong>עליו לבצע, כיצד לבנות לו תוכנית פעולה ליומיום ועוד.

אל תהססו לפנות אלי לעזרה.

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר
<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    