
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">מתנת האלצהיימר</h1>
    <div style="text-align: right; direction: rtl">
    מחלת האלצהיימר משפיעה על אישיותו של האדם. את זה כולם מבינים. אך באיזה אופן? מעבר לאובדן הזיכרון, הבלבול, הירידה ביכולת השפתית, הפגיעה קוגניטיבית ועוד – כאשר אנחנו מדברים על <em><strong>תכונות אישיותיות</strong></em> – השינוי הינו ברוב המקרים – <strong>חיובי</strong>. למה כוונתי? אחת התופעות המוכרות באלצהיימר היא שכתוצאה מהמחלה הופך האדם שחלה לנחמד יותר, חם יותר, מחפש <em><strong>מגע קשר ואהבה</strong></em>.

לא פעם קורה והשינוי המתחולל באדם הינו כה קיצוני עד שהוא מותיר את הקרובים לו מבולבלים ומתקשים לעכל את האדם החדש שנולד מתוך המחלה.

הנה סיפור מקרה הממחיש זאת היטב. לא מכבר הגעתי ל<span style="text-decoration: underline;">הדריך</span> משפחה שאם המשפחה, אישה צעירה בשנות החמישים לחייה, לקתה באלצהיימר. מילדיה למדתי שלפני המחלה לא ממש הייתה אימא חמימה, כמעט ולא הפגינה כלפיהם אהבה ומגע וגם בקשר הזוגי עם אביהם הציגה חוסר שביעות רצון קבוע, כאשר היא מאיימת כמעט בכל יום בגירושים.

לפתע, בגיל כה מוקדם, היא הופכת להיות חולת אלצהיימר, ועם המחלה חלה תפנית מפתיעה בהתנהגותה. עם התקדמות המחלה, גוברים אצלה פרצי האהבה למשפחתה - לבעלה, היא אומרת מדי יום עד כמה היא אוהבת אותו וכרוכה אחריו, את ילדיה היא מחבקת באהבה, צוחקת איתם ושמחה, ביטויים שהם כלל לא מכירים מהאישה שהייתה קודם.

התנהגות זו שכיחה ומוכרת בקרב <a href="http://www.alzheimerinisrael.com">חולי אלצהיימר</a>, אך לאור ההסטוריה של אותה אישה ומשפחתה – הפער בולט ובלתי נתפש.

בשיחה ארוכה וקרובה עם ילדיה של אותה אישה, הבנתי שהם אינם יודעים כיצד להגיב לשינוי שחל באימם. ניתן לומר שהם חשים כאב ובלבול, כל השנים חיו עם אב חם ואם קרירה, ופתאום – היא מרעיפה עליהם אהבה בשפע.... הם פשוט מתקשים להאמין לה ודוחים את פרץ האהבה, מסתייגים ממנו ואינם מסוגלים להכילו.

תפקידי באותה שיחה עם ילדיה, היה להסביר להם איפה נגמר האדם שהכירו והיכן מתחילה המחלה, אשר בגללה או בזכותה קיבלו מתנה ענקית – הזדמנות לתיקון מערכת היחסים עם אימם. באופן פרדוקסאלי, מתוך הבוץ הנורא בו הם שוקעים, צומח דבר יפה, חשוב ויקר ערך. בעקבות האלצהיימר – הם קיבלו אימא המתנהגת כמו אימא.

ההתמודדות עם מחלת האלצהיימר הינה מורכבת וקשה. חלק ניכר מהאתגר קשור במערכת היחסים שבנה האדם עם בני משפחתו במהלך כל השנים, בתכונותיו ובאישיותו. תפקידי הוא להקל על ההתמודדות המשפחתית עם המחלה.

כאשר אני מגיעה למשפחה של חולה אלצהיימר, אני מתאימה לו <em><strong><span style="text-decoration: underline;">תוכנית עבודה</span></strong></em> ההולמת את מצב מחלתו, אופיו וצרכיו וכן מסייעת להתארגנות המשפחה ולחיזוקה. אני מלמדת ומנחה את בני המשפחה כיצד לעבוד עם היכולות שהשתמרו אצל החולה, איך לתקשר איתו, באיזו דרך להפעיל אותו גופנית, איזה מטלות יומיומיות עליו לבצע, כיצד לבנות לו תוכנית פעולה ליומיום ועוד.

אל תהססו לפנות אלי לעזרה.

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר
<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    