
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">האלצהיימר כמאתגר מערכות יחסים משפחתיות  </h1>
    <div style="text-align: right; direction: rtl">
    התמודדות עם מחלת האלצהיימר הינה מורכבת וקשה מעצם היותה מחלה ללא מרפא, בה הולך האדם החולה ושוקע במחוזות של <em><strong>בלבול שכחה ואובדן</strong></em>. המשפחה המקיפה אותו מוצאת את עצמה ניצבת מול השתנות צלם דמותו של האדם שהכירו, כאשר עוצמת התופעות הכרוכות במחלה מעמיקה את כל הניואנסים שהיו קיימים עוד קודם <em><strong>במערכת היחסים המשפחתית</strong></em>.

המחלה למעשה משמשת כזרז, המעלה מעל לפני השטח בעיות שהיו קיימות בתוך המשפחה, או להיפך יחסים קרובים וחמים. ניתן לומר שאם לא הייתה מתרחשת המחלה, אפשר היה אולי לטאטא מתחת לשטיח, לאזן, להתעלם או להתרפק על החוטים הקושרים או המנותקים בין בני המשפחה. אלא שבמחלה הכל צף ועולה בעוצמות בלתי רגילות. במקרים רבים, ה<em><strong>קושי בהתמודדות </strong></em>עם המחלה הוא על רקע היחסים בתוך המשפחה. אלה הופכים לאקוטיים ביותר.

אני רוצה להציג סיפור מקרה כדוגמא: משפחה בה האב, אדם צעיר בראשית שנות השישים לחייו, לקה באלצהיימר. אשתו, אדם אופטימי בעל תפיסת חיים חיובית, מתמודדת לבדה באופן יוצא דופן עם מחלת בעלה. תמיד מחייכת, פניה מקרינים אור ובכל הזדמנות תאמר שהכל בסדר.

מהו המחיר שמשלמת אותה אישה על גבורתה? קודם כל היא משלמת מחיר יקר. מדוע? מעצם זה שהיא איננה מבקשת עזרה, לא מכירה בעובדה שלא ניתן להתמודד עם אדם חולה אלצהיימר לבד, שהיא לא נתמכת באנשים נוספים ולא מבקשת מעולם מהקרובים לה שחרור כדי שתוכל לנשום מדי פעם – בגלל כל אלה היא מזמינה לעצמה משבר שלעת עתה מסתתר מעבר לפינה. יום אחד היא פשוט לא תוכל לעמוד בכך יותר לבדה ותקרוס.

שני ילדיה, אנשים צעירים בעלי משפחות, הורים לפעוטות, "קונים" את מצג ה"הכל בסדר" של אימם וכלל אינם מבינים עם מה היא מתמודדת ומה עוד צפוי לה, הם פשוט מנותקים וממשיכים בחייהם.

כשהוזמנתי אליהם ופגשתי אותם ל<span style="text-decoration: underline;">הדרכה</span>, הבנתי שאחד מתפקידיי המרכזיים יהיה להבין איפה נמצאים יתר בני המשפחה בסיפור של המחלה, לגייס אותם, לחלק תפקידים ולגרום להם להבין שאימם לא תוכל לעמוד במעמסה לבדה. לשמחתי, פגשתי משפחה מלוכדת ואכפתית. המסע איתם היה מופלא, עמוק וכן. למרות שילדיו של החולה עמוסים מעל לראש בעבודה ובגידול ילדיהם ומתקשים להתפנות לטיפול באביהם – חילחלה בתוכם אט אט ההבנה שהם חייבים להתגייס. הנה, לפני שלושה ימים צלצלתי לשאול לשלומם וכבר הסתבר שפינו זמן כדי לשהות עם האב ולאפשר לאם לצאת עם חברות לבית קפה. ההתקדמות שעשו ריגשה אותי מאוד.

משפחות יקרות ל<a href="http://www.alzheimerinisrael.com">חולי אלצהיימר</a>, המחלה הזאת מחייבת התגייסות משותפת של המשפחה, התגברות על קשיים, מחלוקות ומתחים מן העבר. זה לא קל בכלל. כפי שציינתי, זהו אחד האתגרים הגדולים שמציבה מחלת האלצהיימר, אך ללא תמיכה משותפת – קשה לצלוח את הקשיים הצפויים.

כמי שמדריכה ומלווה <span style="text-decoration: underline;">משפחות לחולי אלצהיימר</span> שנים רבות, אני מקדישה חלק ניכר מזמן ההדרכה  לעניין התפקוד המשפחתי במערכה הניצבת לפניהם. בנוסף, אני מנחה את המטפלים באדם החולה כיצד לתקשר איתו, להפעיל אותו גופנית וקוגניטיבית, לספק לו תעסוקה הולמת, לבנות לו סדר יום, לשמור על בטיחותו ולתת מענה לתופעות התנהגותיות הכרוכות במחלה.

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר
<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    