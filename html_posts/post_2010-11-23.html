
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">מה אסור למטפל בחולה אלצהיימר לשכוח?</h1>
    <div style="text-align: right; direction: rtl">
    מה קורה לאדם שבן/בת זוגו לוקה באלצהיימר? כיצד משנה המחלה את חייו? איך עליו להתמודד עם התמורות המתרחשות באופיו והרגליו של אדם קרוב? כיצד הוא יכול לסעוד את יקירו ולשמור על צרכים וערכים החשובים לו עצמו? לשמור על עצמו מטביעה במערבולת?

בעבודתי כ<span style="text-decoration: underline;">מלווה</span> בני משפחות לחולי אלצהיימר, אני רואה פעמים רבות בני זוג שהולכים לאיבוד בתוך המחלה ונאלצים לוותר על חלקים מהותיים וחשובים מחייהם. הם מוותרים עליהם, לא כי הם רוצים, לא באופן מודע, אלא כתוצאה מ<em><strong>עומס יתר</strong></em> שמטילה על כתפיהם ה<em><strong>התמודדות עם המחלה</strong></em>, תוצאה של <em><strong>התגייסות</strong></em> שאינה מותירה פנאי לעצמם.

לא מכבר פגשתי גבר בשנות השישים לחייו שאשתו היא חולת אלצהיימר. לפני שחלתה, היה בעלה איש מעורב שעשה למען קהילתו. בהיותו אדם דתי יזם הקמת בית כנסת בשכונה לרווחת התושבים. המקום הפך למעין פרוייקט אישי שלו, בית שני - אליו נהג ללכת כמה פעמים ביום, לוודא שהוא מתוחזק היטב, להיפגש ולשוחח עם חבריו. מחלת אשתו קטעה את ההרגל והוא התנתק מבית הכנסת לחלוטין. בנוסף, עקב הקשיים היומיומיים בבית, החל להפר כללים דתיים עליהם הקפיד באדיקות במשך כל השנים.

דוגמא נוספת בה נתקלתי לאחרונה – היא אישה, בעלת משרה בכירה בתחומה אשר בעלה - חולה באלצהיימר, מטופל בביתם. אותה אישה נוהגת לצאת מדי יום ליום עבודה מלא, בעוד בעלה נשאר בבית, מועסק באופן לא מסודר. כחלק מהמחלה, הוא נוהג <em><strong>להפוך את היום ואת הלילה</strong></em>, סימפטום אופייני מאוד לאלצהיימר; הוא קם באמצע הלילה – רוצה לאכול, להסתובב, לשוחח... והיא – למענו – מוותרת על צורך קיומי ובסיסי – שינה.

כאשר הגעתי להדרכה בשתי משפחות אלה, הבנתי שבשלב הראשון עליי לגרום לאותם אנשים להבין שאסור להם לוותר על חייהם – צרכיהם, תחביביהם, הרגעים הפרטיים שלהם. לכן, כינסתי את כל בני המשפחה כדי לחלק את הנטל בין כולם ולאפשר לאב/אם המשפחה פנאי לעצמו. בנוסף, הדרכתי אותם כיצד להנחיל ל<a href="http://www.alzheimerinisrael.com">חולה האלצהיימר</a> <em><strong>סדר יום מובנה</strong></em> ואיזה פעילויות יש לעשות עימו במשך היום. לטובתו ועל מנת לאפשר לבני המשפחה להמשיך לתפקד ולקיים <em><strong>אורח חיים נורמאלי.</strong></em>

שנים רבות אני עובדת עם חולי אלצהיימר, מלווה ומדריכה את משפחותיהם. השיטה איתה אני עובדת, מכונה <span style="text-decoration: underline;">Habilitation</span><span style="text-decoration: underline;">, </span> והיא מאפשרת לכל מטפל עבודה נכונה עם היכולות שהשתמרו אצל חולה האלצהיימר תוך ראיית מכלול רגשותיו וצרכיו שלו ושל הסובבים לו.

שיטת Habilitation מתמקדת במאמץ לאפשר למשפחת החולה חיים נורמאליים יחד איתו בבית ובמאמץ לעבוד מול היכולות שנשארו אצל החולה ולא באלה שאבדו או הידרדרו.

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר

<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    