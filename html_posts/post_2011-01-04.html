
    <style type='text/css'>
        text-direction: rtl;
        text-align: right; 
    </style>
    
    <h1 style="text-align: right; direction: rtl">האם לאשפז חולה אלצהיימר במוסד טיפולי? </h1>
    <div style="text-align: right; direction: rtl">
    אחד הקשיים הגדולים הקשורים למחלת האלצהיימר נעוץ בהתלבטות המייסרת – האם לאשפז בן משפחה במוסד? באיזה שלב? ובאיזה נסיבות?

עבור החולה, הדרך הטובה והנכונה ביותר היא <em><strong>טיפול בבית </strong></em>על ידי צוות קטן המורכב מבני משפחה ועובדים סיעודיים - לפי הצורך. יחד עם זאת, אי אפשר להתעלם מהתובענות הנדרשת מבני משפחה בבואם לטפל בחולה אלצהיימר בתוך ביתם. משפחות רבות חשות כי אינן מסוגלות או רוצות לעמוד בפני ה<em><strong>התמודדות</strong></em> ארוכת השנים והמפרכת הכרוכה במחלה.

ההחלטה הבסיסית - האם להוציא את החולה מן הבית למוסד היא כבדת משקל מכמה טעמים. ראשית, נקיטת צעד של הוצאת אדם מביתו לצמיתות היא קשה ומכאיבה. שנית, הידיעה שהעברתו מביתו למקום בו לא יקבל טיפול טוב כמו בבית כרוכה ברגשות אשם רבים. שלישית, בצעד זה יש מעין הודאה בכישלון הטיפול המשפחתי בתוך הבית.

מה שמכריע בסופו של דבר היא בחירה בין טובתו המקסימלית של החולה לבין טובתם האישית של  המטפלים מהמעגל הראשון ונכונותם להתגייס ולעמוד באתגר. אני לא יכולה לשפוט מה נכון. זו בחירה אישית ובהחלט לא פשוטה.

הנה סיפור מקרה לדוגמה. לא מכבר, הגעתי במסגרת עבודתי כ<span style="text-decoration: underline;">מלווה חולי אלצהיימר ובני משפחתם</span>, לבני זוג צעירים יחסית – בשנות השישים לחייהם, אשר הגבר אובחן כלוקה באלצהיימר. בשיחה עם אשתו, הבנתי שהייתה ויש להם זוגיות טובה, ולמרות זאת, ועל אף שמדובר ב<em><strong>שלב ראשוני</strong></em> של המחלה, היא יודעת שתעביר אותו למוסד. לדבריה, היא מרגישה צעירה ואיננה מעוניינת להיקבר תחת המחלה בגילה. בנוסף, היא עברה מקרים טראומטיים נוספים הקשורים במחלות של בני משפחה קרובים, והיא חשה שבעה מהתמודדויות מן הסוג הזה. לדבריה, היא פשוט לא מסוגלת להכיל טיפול בבית בבעלה חולה האלצהיימר.

כמי שמאמינה מכל ליבי כי יש לשאוף <em><strong>לטפל בחולה אלצהיימר בבית</strong></em>, לא נקטתי כלפיה עמדה שיפוטית או ביקורתית. אני מקשיבה לרצונותיה ולקשייה ומעניקה תמיכה לבחירתה המורכבת ולדרך הקשה שהיא ניצבת בפניה.

כאן המקום להסביר שוב את הגישה הטיפולית המומלצת על ידי ועל פי אני עובדת. מדובר בשיטה הנקראת <span style="text-decoration: underline;">Habilitation </span>, שבבסיסה עומד העיקרון כי השארת החולה בסביבתו הטבעית והמוכרת, בביתו – ייטיב עם תפקודו ותחושתו. מובן שאין זה קל לטפל ב<a href="http://www.alzheimerinisrael.com">חולה אלצהיימר</a> בבית, אך, לתפיסתי בעזרת נכונות ורצון, ל<em><strong>יווי והדרכה מקצועיים</strong></em> אפשר להעניק לו ולסובבים אותו <em><strong>סביבת חיים נורמאלית</strong></em> ומספקת.

שלכם,

אורית שביט, מומחית לאלצהיימר

הכוונה וליווי למשפחות של חולי אלצהיימר
<a href="http://www.alzheimerinisrael.com/">http://www.alzheimerinisrael.com/</a>

054-2277801
    </div>
    